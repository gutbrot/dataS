A tantárgy teljesítésének első lépése egy részletes feltáró adatelemzés (EDA) elkészítése. Az EDA leadása kötelező, ennek elfogadása szükséges ahhoz, hogy a hallgató a félév végén vizsgázhasson. A beadott munkára az oktatók „elfogadva / nem elfogadva” minősítést adnak. Csak az „elfogadva” minősítést kapó EDA alapján lehet vizsgára jelentkezni.

A feltáró adatelemzés eredményeit egy Jupyter notebookban kell dokumentálni. A notebooknak az alábbiakat kötelezően tartalmaznia kell:

A használt adathalmaz bemutatása
    az adatok forrása és szerkezete
    saját adat esetén a fájl vagy az adatszerkezet leírása.

Adathalmaz értelmezése 
    jellemzők értelmezése:
        jelentés, tartalom
        típus (analitikai, illetve programozási típus)
        értékkészlet (intervallumok, különböző kategóriák)
    rekordok értelmezése
        duplikátumok száma, jelentése
        hiányzó mezők száma, aránya

Kezdeti adatvizualizációk
    eloszlások, alapvető grafikonok, áttekintő ábrák.

Összefüggések feltárása
    korrelációk, releváns kapcsolatok, érdekes megfigyelések kiemelése

Kezdeti hipotézisek megfogalmazása 
    legalább néhány vizsgálandó kapcsolat vagy feltevés
    ezek később módosíthatók, de iránymutatásként szolgáljanak.
    
Érthető szöveges magyarázat
    a notebook legyen kommentelve vagy külön szöveges cellákkal tagolt,
    nem kell minden kódsort magyarázni, de a lényeges lépések érthetően legyenek elmagyarázva.
    a főbb elemzési lépések után röviden értékeljétek a kapott eredményeket és vonjátok le a releváns következtetéseket.

A notebookot .ipynb formátumban kell feltölteni.
Saját adathalmaz esetén mellékeljétek a fájlt vagy az adatszerkezet leírását. Ha az adatszerkezet mérete meghaladja az 50 MB-ot, akkor a forrás linkjét adjátok meg, vagy töltsétek fel Drive-ra, és osszátok meg annak hivatkozását.
A dokumentumnak áttekinthetőnek és újrafuttathatónak kell lennie.